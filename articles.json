[
    {"title": "Nova: Νέα εμπειρία θέασης με την EON On Demand", "text": "Αθήνα, 13 Φεβρουαρίου 2024. Η Nova με ιδιαίτερη χαρά παρουσιάζει την ανανεωμένη υπηρεσία EON On Demand, στην κορυφαία πλατφόρμα συνδρομητικής τηλεόρασης στη Νοτιοανατολική Ευρώπη, αναβαθμίζοντας και εμπλουτίζοντας την εμπειρία ψυχαγωγίας. Η EON On Demand προσφέρει σύγχρονο και φιλικό προς τον χρήστη user interface, που περιλαμβάνει προτεινόμενο περιεχόμενο, εξατομίκευση και επιλογή λήψης (download), προκειμένου οι συνδρομητές να απολαμβάνουν, όποτε και όπου θέλουν, το περιεχόμενο της επιλογής τους ακόμα και χωρίς σύνδεση.  Όλα αυτά είναι τώρα διαθέσιμα σε όλους τους χρήστες της ΕΟΝ.\nΑναβαθμισμένη εμπειρία θέασης\nΗ υπηρεσία EON Οn Demand επαναπροσδιορίζει τον τρόπο που οι θεατές απολαμβάνουν τις αγαπημένες τους ταινίες και σειρές. Το νέο περιβάλλον είναι σχεδιασμένο για να προτείνει τις πιο δημοφιλείς επιλογές, τις επιλογές που βρίσκονται στην επικαιρότητα, προτάσεις ανά είδος, ανά διάθεση, και να απαντά στις διαφορετικές προτιμήσεις κάθε θεατή προτείνοντας το ανάλογο περιεχόμενο και μεταμορφώνοντας το σε μια πραγματικά ξεχωριστή και προσωποποιημένη εμπειρία.\nΜε την προσθήκη της νέας επιλογής Download, η  EON On Demand διασφαλίζει ότι οι συνδρομητές μπορούν πλέον να παρακολουθούν τις αγαπημένες τους ταινίες και σειρές ακόμα και χωρίς σύνδεση στο Ίντερνετ, προσφέροντας ψυχαγωγία υψηλού επιπέδου, κάθε στιγμή, οπουδήποτε, μέσω των φορητών τους συσκευών.\nΗ πλατφόρμα ΕΟΝ αναπτύχθηκε από τη United Cloud, το καινοτόμο κέντρο έρευνας και ανάπτυξης της United Group, διασφαλίζοντας ότι η ΕΟΝ συνεχίζει να προσφέρει, με το βραβευμένο της user-interface, μια μεγάλη σειρά επιλογών.\nΑλματώδης ανάπτυξη της ΕΟΝ\nΜέσα σε μόλις δύο χρόνια από το λανσάρισμά της στην Ελλάδα, η πλατφόρμα της ΕΟΝ έχει επιτύχει να προσελκύσει 180.000 συνδρομητές, και να αυξήσει την πελατειακή βάση της κατά 70% το 2023. Οι ενεργοί χρήστες στην πλατφόρμα έχουν υπερβεί το 90%, καταδεικνύοντας το πόσο δημοφιλής είναι μεταξύ των συνδρομητών.\nΕπένδυση για το μέλλον\nΗ επένδυση της United Group (UG) ύψους 1,9 δισ. Ευρώ έως το 2023, κατατάσσει την UG, τον κορυφαίο πάροχο τηλεπικοινωνιών και μέσων ενημέρωσης στη Νοτιοανατολική Ευρώπη, ως τον 4ο μεγαλύτερο επενδυτή στην Ελλάδα.  Μέσω της επένδυσης αυτής,  η πλατφόρμα ΕΟΝ εμπλουτίζεται με επιλογές που βασίζονται σε τεχνολογία αιχμής, έτσι ώστε η εμπειρία για τους πελάτες να είναι ακόμα πιο απολαυστική.\nΟ Παναγιώτης Γεωργιόπουλος, CEO της Nova, δήλωσε: «Η Nova έχει δεσμευτεί για επενδύσεις 2 δισ. Ευρώ ως το 2027, εκ των οποίων 500 εκ. ευρώ έχουν ήδη επενδυθεί.  Η αναβάθμιση της ΕΟΝ που ανακοινώνουμε σήμερα, αποτελεί ακόμα μια έμπρακτη απόδειξη του επενδυτικού μας προγράμματος.  Τα νέα χαρακτηριστικά της πλατφόρμας κάνουν ακόμα πιο εύκολη και πιο ευχάριστη την πλοήγηση και την αναζήτηση του αποκλειστικού και premium περιεχομένου μας. Τα Χριστούγεννα του 2023, η Nova πρόσφερε, την πλατφόρμα EON σε 170.000 οικογένειες σε όλη την Ελλάδα, δίνοντάς τους δωρεάν πρόσβαση. Συνεχίζουμε απρόσκοπτα με τον στόχο μας να προσφέρουμε πραγματική προστιθέμενη αξία στους πελάτες μας στην καλύτερη δυνατή τιμή με την καλύτερη δυνατή εμπειρία». \nO Μιχάλης Αναγνωστάκος, CMO της Nova, δήλωσε: «Η ΕΟΝ, με περισσότερους από 180.000 συνδρομητές και με 70% αύξηση της συνδρομητικής βάσης της σε ένα χρόνο, αναβαθμίζεται ακόμα περισσότερο, με εξελιγμένα χαρακτηριστικά και εμπλουτισμένη εμπειρία ψυχαγωγίας. Με τη νέα υπηρεσία ΕΟΝ On Demand γίνεται ακόμα πιο απολαυστική η εμπειρία ψυχαγωγίας, με ευκολία στη χρήση και εξατομίκευση επιλογής περιεχομένου. Το λανσάρισμα αυτό σηματοδοτεί μια κομβική στιγμή στην διαρκή αναζήτησή μας για αριστεία και καινοτομία με στόχο τη διαρκή αναβάθμιση της εμπειρίας των πελατών μας».\n\n"},
    {"title": "Ακίνητα 389,7 εκατ. διαθέτει η Noval", "text": "Αύξηση της εύλογης αξίας του χαρτοφυλακίου επενδυτικών ακινήτων της Noval Property κατά 29% σε 389,7 εκατ. ευρώ καταγράφεται με το πέρας του α΄ εξαμήνου, εξέλιξη που της επιτρέπει να διατηρήσει τη δεύτερη θέση μεταξύ των εταιρειών του κλάδου των ΑΕΕΑΠ (εισηγμένων και μη). Η θυγατρική του ομίλου Βιοχάλκο κατόρθωσε να ενισχύσει την αξία του χαρτοφυλακίου της, λόγω της ολοκλήρωσης μιας σειράς αναπτύξεων που υλοποίησε το προηγούμενο διάστημα, όπως η κατασκευή της επέκτασης του εμπορικού κέντρου River West, η ολοκλήρωση του πολυτελούς κτιρίου γραφείων The Orbit στη Λ. Κηφισίας (Αμπελόκηποι) και η απόκτηση τριών ακινήτων (οικόπεδα και μια κατοικία). Μόνο η επέκταση του River West απαίτησε κεφάλαια 30 εκατ., ενώ προστέθηκαν 19.000 τ.μ. καθαρών εκμισθώσιμων χώρων. Επίσης, η εταιρεία απέκτησε και την πλήρη κυριότητα του River West και του ΙΚΕΑ στην περιοχή της Λ. Κηφισού, μέσω εταιρικού μετασχηματισμού.\nΠλήρωμα που να μιλάει άπταιστα την ελληνική γλώσσα αναζητεί η American Airlines, η οποία συνδέει αριθμό αμερικανικών πόλεων, όπως η Νέα Υόρκη, το Σικάγο και το Μαϊάμι, με την Αθήνα. Η κίνηση αυτή σηματοδοτεί, σύμφωνα με παράγοντες της αγοράς, τη βαρύτητα που δίνει η αμερικανική αεροπορική στην ελληνική τουριστική αγορά. Οχι άδικα, καθώς η Ελλάδα φέτος ανήκει στους τρεις προορισμούς όπου η διαθέσιμη χωρητικότητα έχει αυξηθεί σε ποσοστό της τάξεως του 29%, συγκριτικά με το 2019 για πτήσεις από τις ΗΠΑ.\nΞεκινάει σήμερα η διαδικασία κάλυψης 2.090 θέσεων εργασίας από ανέργους που ανήκουν στις ειδικές κατηγορίες των πολιτών (π.χ. Ατομα με Αναπηρία και συγγενείς τους, πολύτεκνοι, τρίτεκνοι κ.λπ.) σε δημόσιες υπηρεσίες και ΟΤΑ καθώς και σε Νομικά Πρόσωπα που οι διαδικασίες γίνονται μέσω ΑΣΕΠ. Οι σχετικές αιτήσεις θα μπορούν να υποβάλλονται έως τις 5 Οκτωβρίου, αποκλειστικά στην ηλεκτρονική πλατφόρμα 2643.services.gov.gr (στην οποία οδηγείται ο χρήστης και μέσω της διεύθυνσης 2643.yeka.gr). Καταληκτική ημερομηνία για την υποβολή των δικαιολογητικών είναι η 11η Οκτωβρίου.\nΜία ακόμη παράταση στους δικαιούχους του αγροτικού τιμολογίου δίνει η ΔΕΗ παράλληλα με διευκολύνσεις για την αποπληρωμή ανεξόφλητων οφειλών. Οπως ανακοίνωσε το ΥΠΕΝ, έπειτα από συνάντηση του υπουργού Κώστα Σκρέκα με τον επικεφαλής της ΔΕΗ Γιώργο Στάσση, η επιχείρηση δρομολογεί μια νέα απλοποιημένη διαδικασία διατήρησης του αγροτικού τιμολογίου. Συγκεκριμένα δίνει τη δυνατότητα στους αγροτικούς πελάτες της να υποβάλουν ηλεκτρονικά την πιο πρόσφατη ενιαία αίτηση ενίσχυσης του ΟΠΕΚΕΠΕ, βάσει της οποίας θα διατηρήσει σε ισχύ το μειωμένο αγροτικό τιμολόγιο. Η προθεσμία για αιτήσεις λήγει στις 29 Οκτωβρίου 2021. Παράλληλα ενισχύεται το πρόγραμμα διακανονισμού οφειλών με επιβράβευση της συνέπειας αποπληρωμής, αυξάνοντας άτοκα τις υπολειπόμενες δόσεις κατά 50%.\nΗ έξοδος του κ. Γιώργου Ζαββού από το κυβερνητικό σχήμα σηματοδοτεί τη λήξη της κατάστασης συναγερμού στις τράπεζες, που παραλάβαμε το 2019, έλεγε χθες κυβερνητικό στέλεχος και υπενθύμιζε δράσεις στις οποίες συνέβαλε ο πρώην υφυπουργός Οικονομικών, όπως η μεγάλη μείωση των κόκκινων δανείων, το σχέδιο «Ηρακλής» και οι τιτλοποιήσεις, οι αυξήσεις μετοχικού κεφαλαίου, ο νόμος για την εταιρική διακυβέρνηση κ.λπ. Προς επίρρωσιν, μάλιστα, του γεγονότος ότι ολοκληρώθηκε η ειδική αποστολή σημείωναν ότι η θέση του υφυπουργού αρμόδιου για το τραπεζικό σύστημα καταργήθηκε (τις αρμοδιότητες αναλαμβάνει ο υπουργός Χρ. Σταϊκούρας). Πάντως, ο ίδιος ο κ. Ζαββός δεν φαίνεται να ήταν ενήμερος για τη… λήξη συναγερμού, αφού δήλωσε αιφνιδιασμένος από την απόφαση. Πάντως, άλλοι υποστηρίζουν ότι αρκετές φορές την τελευταία διετία είχε χτυπήσει συναγερμός εξαιτίας των σχέσεων του υφυπουργού με τις διοικήσεις των τραπεζών και της ΤτΕ.  \n\n"},
    {"title": "Η Nova χορηγός επικοινωνίας της βραβευμένης ουκρανικής ταινίας «Αδάμ, πού ει;» για το Άγιο Όρος υπό την αιγίδα του ΕΟΤ", "text": "Η ταινία προβάλλεται στις κινηματογραφικές αίθουσες από την Πέμπτη 14/4.\nΗ Nova, μέλος της United Group, του κορυφαίου φορέα τηλεπικοινωνιών και media στη Νοτιοανατολική Ευρώπη, στηρίζει ως χορηγός επικοινωνίας την προβολή της βραβευμένης ουκρανικής ταινίας «Αδάμ, πού ει;» (ή «Πού είσαι, Αδάμ;») για το Άγιο Όρος υπό την αιγίδα του ΕΟΤ, η οποία έκανε πρεμιέρα στις ελληνικές αίθουσες την Πέμπτη 14 Απριλίου.\nΤην ταινία υπογράφει ο Ουκρανός σκηνοθέτης Αλεξάντερ Ζαπορόσενκο και παρουσιάζει με ξεχωριστό τρόπο τον μοναδικό πνευματικό πλούτο και τα απαράμιλλα θρησκευτικά και πολιτιστικά μνημεία και κειμήλια της μοναστικής κοινότητας του Αγίου Όρους. Τα γυρίσματα διήρκεσαν από την Άνοιξη του 2015 μέχρι το Φεβρουάριο του 2019 και από αυτά συγκεντρώθηκε υλικό συνολικής διάρκειας 80 ωρών.\nΤο φιλμ έχει αποσπάσει το 1ο βραβείο στο XVII Διεθνές Φεστιβάλ Ορθόδοξου Κινηματογράφου «Pokrov» (2019), ήταν υποψήφια για το βραβείο κοινού στα Εθνικά Βραβεία της Ουκρανίας και στο Tallinn Black Nights Film Festival (PÖFF), ενώ συμμετείχε επίσης στα διεθνή κινηματογραφικά φεστιβάλ «Window to Europe» (Ρωσία) και Κρακοβίας (Πολωνία). Η ταινία έχει διανεμηθεί από την Enorama Distribution Films σε περισσότερες από 21 χώρες της Ευρώπης, της Ασίας και της Αφρικής, καθώς επίσης στην Αυστραλία και την Νέα Ζηλανδία.\nΗ ταινία στηρίζεται στα βιώματα ενός καθηγούμενου Ιεράς Μονής στο Άγιο Όρος, καθώς πλησιάζει προς το τέλος της ζωής του. Συλλογίζεται τη φυσική και πνευματική εργασία, για τον πόνο που προκαλεί η παραμέληση και για τις απαραίτητες συνθήκες για να υπάρξει κανείς ειρηνικά στον επίγειο, και κάποτε, και στον ουράνιο παράδεισο.\nΜε αφορμή την έναρξη της προβολής της στο ελληνικό κοινό, η Πρόεδρος του ΕΟΤ, Άντζελα Γκερέκου, δήλωσε: «Είμαι πολύ περήφανη για την αιγίδα που δίνουμε από τον Ελληνικό Οργανισμό Τουρισμού σε αυτή την εξαίρετη βιωματική ταινία. Για τον ΕΟΤ οι θρησκευτικοί-προσκυνηματικοί ταξιδιωτικοί προορισμοί και η συστηματικότερη προβολή της πλούσιας άυλης θρησκευτικής πολιτιστικής κληρονομιάς, αποτελούν μέρος της στρατηγικής μας για την ανάδειξη αλλά και την αναζήτηση της γνώσης και της πνευματικής μας ταυτότητας».\nΣτο πλαίσιο της πρεμιέρας, που πραγματοποιήθηκε στον κινηματογράφο «IDEAL Cinema», στην Αθήνα, η κα. Κική Σιλβεστριάδου, CEO της Nova Media, δήλωσε: «Στηρίζουμε το ντεμπούτο του Ουκρανού σκηνοθέτη, Αλεξάντερ Ζαπορόσενκο και είναι τιμή για εμάς, ότι είμαστε συνοδοιπόροι σε μια ταινία που προβάλει στο εξωτερικό τον πνευματικό πλούτο, τα θρησκευτικά και πολιτιστικά μνημεία της χώρας μας, σαν ένα ταξίδι στο χρόνο. Πρόκειται για μια βιωματική ταινία που μας φέρνει σε επαφή μ’ έναν διαφορετικό τρόπο ζωής, αυτόν της ασκητικής, μια ταινία με αναφορές στην απλότητα και αυθεντικότητα των ανθρώπων προκαλώντας αληθινή συγκίνηση».\n\n"}
]